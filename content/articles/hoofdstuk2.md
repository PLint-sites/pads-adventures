---
title: Hoofdstuk 2
description: Introductie Eline
language: Nederlands

---
_Verhaallijn over Eline die iets met Kjeld te maken heeft. Op een of andere manier heeft zij een USB stick met gevoelige informatie in handen gekregen waar belastende informatie op staat. De vraag is over wie of wat. Misschien is de informatie wel versleuteld. Het enige dat ze weet is dat ze contact moet opnemen met Kjelds broer. Dat is het laatste wat ze van hem heeft vernomen, via een kort appje. In dat appje stond (in hun geheime taal) waar de USB stick lag die ze nu dus heeft._

_Maar kan ze Bjorn vinden? Weet ze waar hij woont? Zo niet dan is dat wellicht op te zoeken. Maar hij is natuurlijk niet thuis, hij zit op de piste in Zwitserland._

Het is koud op de fiets. Haar handen raken langzaam gevoelloos, ook al draagt ze handschoenen. Zijn ze te klein en knellen ze een beetje, is dat het? Is dat de reden dat de kou begint bij haar vingers en, kootje voor kootje opkruipt naar de rug van haar hand. Te grote handschoenen is ook niks. Dan ben je net zo'n astronaut in de ruimte met zo'n oversized veiligheidspak aan. Een rits opentrekken of iets uit je broekzak halen is niet te doen. Het kan ook gewoon de temperatuur zijn. We zijn het immers niet meer gewend een beetje kou. In Scandinavië doen ze niet zo moeilijk als het vriest. In Zweden bijvoorbeeld: je bent pas een echte Zweed als je een keer met je auto van de weg bent geraakt omdat het te glad is. Maar hier in Nederland staan alle snelwegen vol auto's als het maar even glad dreigt te worden. Van haar hoeft het niet zo. Die kou. Zou het niet gewoon altijd een constante temperatuur kunnen zijn, zo'n 15 tot 20 graden? Niet te koud, ook niet echt warm, gewoon lekker.

Met al die gedachten in haar hoofd rijdt Eline door de stad. Het korte piepje van haar mobiel bereikt na enige tijd haar oren. Het geluid was bijna overstemt door de tram die al rammelend in zijn rails langs kwam rijden en werd ook deels gedempt door de dikke wollen muts op haar hoofd. Maar ze hoort hem. En dus wil ze weten wie haar appt. Zou het Kjeld zijn, met een toespeling op de gezellige avond die ze eerder die week hebben gehad. En of ze dat niet gauw weer eens over zouden moeten doen? Wat haar betreft prima. Het is een beetje een vreemde figuur maar ze vindt hem leuk. En knap. Hij maakt haar aan het lachen ook en humor is belangrijk, zoals haar moeder altijd zei.

Langs de stoeprand stopt ze en balancerend met een been op de grond en de ander nog op de trappers vist ze met een blote hand haar telefoon tevoorschijn. Als het scherm oplicht ziet ze al de eerste regel: 'Diepedal, boom x, haast' Verrast ontgrendeld ze haar mobiel. Dan ziet ze het hele bericht. Dat is niet veel langer.

> _Diepedal, boom x, haast_
>
> _hvj ziejedaar_

Het appje is afkomstig van Kjeld, maar ze kan er zo een-twee-drie niet zo veel van maken. Klaarblijkelijk wil hij haar ontmoeten in Diepedal en is er haast bij. Bezorgd kijkt ze om zich heen om te zien of haar inde gaten houdt of gezien heeft. Behalve twee mannen op het terras aan de overkant, diep weggedoken in hun jassen en onder een fleecekleedje achter hun eerste biertje van de dag, is iedereen met zichzelf bezig.

Snel typt ze een bericht terug: 'kom eraan'. Dan gooit ze haar mobiel in haar tas, en zet koers naar Diepedal.

Het is nogal een stuk rijden, maar omdat ze nu tempo maakt begint ze het langzaam wel warm te krijgen. Het bericht van Kjeld blijft maar door haar hoofd spelen en herhaalt zich langzaam tot een mantra. Diepedal, boom x, snel snel snel. Ze gaat wat harder fietsen en in de verte ziet ze de poort van het park al opdoemen.

In het park is het rustig. De meeste mensen zijn op hun werk of op weg ernaartoe. Ze kijkt weer om zich heen of ze Kjeld al ziet, maar ze ziet enkel een moeder met kinderwagen. Er zit een felgekleurde ballon aan een touwtje vastgeknoopt aan de kinderwagen. Helium denkt ze verstrooid.

In het midden van het park is een groot grasveld en een vijver. Aan de rand van de vijver zet ze haar fiets tegen de grote boom. De onderkant van de boom is gebarsten en bovenop loopt hij verder uit naar links en rechts. Als je van een afstandje goed kijkt, kun je er een X in zien. Kjeld heeft haar hier een poos geleden mee naartoe genomen. Het was zogenaamd hun eerste date en na het eten zei hij dat hij haar iets wilde laten zien in het park. Een bijzondere boom. In eerste instantie vond ze het maar een raar voorstel, maar omdat ze wel geïntrigeerd was door Kjeld stemde ze toch in. In het park aangekomen leidde hij haar direct naar de vijver en de boom. Van dichtbij had ze het niet gezien, maar Kjeld had haar steeds een stukje naar achter laten lopen tot ze opeens heel duidelijk de X vorm van de boom zag. Precies op dat moment zakte de zon tussen het bovenste deel van de X door en werd het heel even wat donkerder. Hij had haar hand gepakt en in haar oor gefluisterd. 'Zo direct komt de zon nog heel even tevoorschijn, en dan zien we hem morgen pas weer'. En inderdaad, vlak daarna kwam de zon aan de onderkant nog even tevoorschijn om vervolgens onder te gaan. Het was een van de mooiste zonsondergangen die ze ooit had gezien en geroerd had ze zich omgedraaid en had zich door Kjeld laten kussen.

Sindsdien was het hun geheimpje en de rest van de zomer waren ze vaak rond zonsondergang naar 'hun boom' gegaan om te kijken.

Er is nog steeds niemand in de buurt en Eline kijkt nog eens op haar mobiel. Ze had Kjeld hier nu toch wel al verwacht, maar van hem ziet ze geen spoor. Ook in de app blijft het stil sinds zijn laatste bericht. Haar bericht is ook niet eens gelezen.

Ze maakt zich nu grote zorgen en terwijl de minuten wegtikken blijft het in het park heel erg stil. Er komen nu en dan wel mensen langs, met een hond, op een skateboard, nog meer moeders met kinderen en kinderwagens, maar Kjeld zit er niet tussen. Na een half uur besluit ze een rondje te gaan lopen door het park. Misschien is hij er dan zo toch ineens en dan krijgt ze het meteen ook weer een beetje warm. Ze zet haar fiets op slot en loopt langs de vijver.

Op het water ligt een dun vliesje ijs. In het midden, rondom de sproeier van de fontein die zomers altijd aanstaat is een groot wak. Kwakende eenden houden er de wacht. Er komt er net eentje aanvliegen die onder luid kabaal van de anderen neerstrijkt in het water. Er wordt druk met gesnaterd en met vleugels geslagen. Of ze ruzie hebben of dit hun manier is om te applaudiseren voor de prachtige landing is niet zo duidelijk.

Aan de andere kant van de vijver staat een klein gebouwtje. Eline loopt er naar toe. Het is een rechthoekig bouwsel, opgetrokken uit oranje bakstenen. Voegen zijn er nauwelijks nog. Die zijn er in de loop van de jaren uitgevallen dan wel uitgevroren. Er is een smerig raampje waar je net doorheen kunt kijken. Eline gaat op haar tenen staan en kijkt naar binnen. Een smerig matras, lege zakken brood, een beschimmelde sinaasappel. Niet echt een fijne plek om je nachten door te brengen, denkt ze. Maar toch is er iemand die dat doet blijkbaar, gezien de spullen.

Ze loopt verder door het park. In dit gedeelte staan voornamelijk naaldbomen. Ze staan dicht op elkaar en maken het donkerder dan het is. Het geeft een naargeestig gevoel en Eline is er niet meer zo zeker van dat het een goed idee was om een rondje door het park te lopen. In het begin heeft ze het een keer verteld aan Kjeld, dat ze het in het donker niet zo prettig vindt. Hij luisterde oprecht geïnteresseerd naar haar en vertelde toen doodleuk dat ze dan maar dicht bij hem moest blijven. Hij gaf namelijk licht. Gek natuurlijk, maar toch had ze het samen met hem nooit erg gevonden om door dit stuk van het park te lopen. Spannend, dat wel, maar niet eng of akelig. Niet zoals nu.