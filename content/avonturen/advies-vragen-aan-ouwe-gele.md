---
title: Advies vragen aan Ouwe Gele
description: 'De padden verlaten het strand per kameel. Ze weten niet wat ze moeten
  doen om pad blauw te helpen en besluiten om raad te gaan vragen aan Ouwe Gele. '
afbeelding_voor_listpage: ''
published: false
publishing_date: 2021-01-22T23:00:00Z

---
De padden gaan op weg naar huis om een plan te maken om pad blauw te redden. De strandstoeltjes en de surfplank zijn ingeleverd bij de verhuur en ze lopen het strand af. 

Wie de padden een beetje kent weet dat lopen niet zo heel soepel gaat. Een pad heeft immers behoorlijk korte beentjes. Eigenlijk kun je niet eens van benen spreken. Het zijn meer pootjes. Daarom beweegt een pad zich voornamelijk voort op zijn kont. Hij hupst dan een beetje. Erg snel gaat dat niet.

Gelukkig kunnen de padden wel goed rijden. Op het strand blijkt een kamelenverhuur te zijn en daar maken de padden dankbaar gebruik van. Het is nog even onderhandelen over de juiste prijs, maar dan heeft pad blauw het voor elkaar. Twee kamelen staan voor hun klaar. De handige pad blauw stapt snel op de kameel. Maar pad geel heeft wat meer moeite om in het zadel te klimmen. Eerst blijkt de man van de verhuur het zadel niet helemaal goed vast te hebben gemaakt. Pad geel zet zijn ene pootje in de stijgbeugel en zet zich af met zijn andere poot. Heel even hangt hij stil in de lucht, maar dan krijgt de zwaartekracht grip op hem en valt hij met zadel en al in het zand.

Pad blauw slaakt een zucht en denkt dat zal ook altijd weer die gele overkomen. 'Kom op pad geel, we hebben haast weet je nog. Zet dat zadel vast, dan kunnen we gaan.' Pad geel doet een tweede poging en komt nu wel op de rug van de kameel terecht. De kameel staat op en doet een paar wankele stappen. 'Ik geloof dat het niet helemaal goed is gegaan', stamelt pad geel. Pad blauw draait zich om om te kijken wat er nu weer aan de hand is. Pad geel zit verkeerd om in zijn zadel en valt er bijna af. Oh, wat een domme pad is het toch.

Gelukkig is de man van de verhuur er nu nog bij en uiteindelijk zit ook pad geel recht op zijn kameel en kunnen ze de tocht vervolgen. Het eerste stuk gaat over het strand. Daarna een heel stuk door de duinen. De padden hebben vanaf hun hoge zitplaats een prachtig uitzicht over het landschap. Aan de ene kant zien ze nog het strand en de zee. De golven op de zee kunnen ze ook nog steeds horen. Aan de andere kant zien ze in de vert het grote Berenbos liggen.

Ineens krijgt pad blauw een idee. Ze moeten helemaal niet naar huis om een plan te maken. Ze kunnen beter stoppen in het Berenbos om advies te vragen aan de Ouwe Gele. Hij legt het gewijzigde plan voor aan pad geel. Die vindt het allang best, hij is blij dat hij zit en beweegt zich nauwelijks, bang om nog een keer van de kameel te vallen.