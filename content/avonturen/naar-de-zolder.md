---
title: 7. Naar de zolder
description: Thuis aangekomen ontmoeten de padden de tekkel. Deze heeft vernomen dat
  de vulwol waar ze naar op zoek zijn op zolder te vinden is.
og_description: Thuis aangekomen krijgen de padden het advies om op zolder te kijken
afbeelding_voor_listpage: "/images/week6-berenraad-a.jpg"
published: false
publishing_date: 2021-03-03T08:13:12.000+00:00

---
# Naar de zolder

De padden zijn weer terug in het huisje van de ouwe gele. 'Wat een boel dieren zeg zaten daar,' roept pad geel uit. 'Misschien wil ik hier later ook wel komen wonen. Zo leuk is het niet bij Pee, ik zit altijd maar op het randje van het bed.' Pad blauw valt hem bij. 'Ja, het is hartstikke saai daar op dat randje. Bovendien val ik er wel eens bijna af, het is hartstikke hoog.' De ouwe gele ziet het met een glimlach aan. 'Tja, jongens, zo gaat dat. Baasjes worden ouder en dan hebben ze andere zaken aan hun hoofd. Daarom ben ik toen ook verhuisd. Ik heb het hier heerlijk naar mijn zin en ik denk dat jullie hier ook wel zouden passen!'

De rest van de avond praten ze gezellig na over de berenraad. De ouwe gele vertelt hoe hij in het berenbos terecht is gekomen. Hij was daar helemaal in zijn eentje aangekomen en kende er niemand. Met zoveel dieren was dat best intimiderend. Gelukkig kwam hij toen Poeh beer tegen. Die kende hij wel. Poeh nam hem in huis en leerde hem het leven in het bos. 'Dat was wel even wennen hoor, heel anders dan bij een baasje zoals Pee.' Na een poosje vond de ouwe gele, die toen nog niet zo oud was, het welletjes bij Poeh en zocht een huisje voor zichzelf. 'Ik kon eerst niets vinden. Alle bomen waren al bewoond, wist je dat er hier ontzettend veel eekhoorns wonen?' Pad geel denkt terug aan de wandeling naar de berenraad en het geritsel in de bomen boven zijn hoofd. 'Ik heb heel veel eekhoorns gehoord, lopen die ook wel eens over de grond?' De ouwe gele schudt zijn hoofd. 'Nee, daar is het te gevaarlijk voor ze.' Hij gaat verder met zijn verhaal en vertelt de padden, die inmiddels bij de open haard zijn gaan zitten omdat de avond is gevallen, dat hij op een middag deze open plek vond. Er was niemand en er stond een vervallen hutje in het midden. 'Dat heb ik toen opgeknapt. Later heb ik de tuin aangelegd en ben ik mijn groente en kruiden gaan verkopen.' Inmiddels kent de ouwe gele het halve bos: ze komen allemaal bij hem langs voor verse groente.

Pad blauw gaapt en kijkt opzij. Pad geel is tegen zijn schouder aan in slaap gevallen. De ouwe gele ziet het en biedt hen zijn bed aan. 'Ik slaap wel op de grond joh, dat ben ik nog wel gewend van bij Pee thuis vroeger.' Het duurt niet lang of de padden slapen, ze hebben nog net hun jas uitgedaan voor ze onder de wol zijn gekropen.

![](/images/1-ouwe-gele-moestuin-a.jpg)

's Ochtends is pad geel alweer vroeg wakker. Hij kan niet wachten tot ze thuis zijn om te zoeken naar de vulwol. Hij schudt pad blauw wakker en roept ook de ouwe gele. Die blijkt al lang op te zijn en staat in de tuin te schoffelen. 'Zijn jullie daar eindelijk, ouwe uitslapers,' moppert hij. Maar dan lacht hij naar de kleinere padden en ontbijten ze samen. De ouwe gele zwaait de padden uit die zich hupsend naar de bosrand bewegen.

De terugweg naar huis verliep zonder noemenswaardige gebeurtenissen. Pas thuis werd het spannend. De padden waren nog niet binnen of ze hoorden een hard gekef. Daarna zacht gepiep en gefluit. 'Wat zou dat zijn,' denkt pad blauw hardop. 'Ik hoor Baerke,' roept pad geel en hij neemt het voortouw en gaat naar binnen. Er bleek een flinke tekkel voor de caviakooi te zitten die hard blaffend tekeergaat. De cavia's zijn doodsbenauwd en rennen heen en weer door hun hok. Ze kunnen nergens heen. Pad geel rent op de tekkel af, maakt zich groot en roept 'h√©, normaal doen jij, dat zijn onze vrienden!' De tekkel draait zich om en is afgeleid. Pad blauw is ook dichter bij gekomen, maar maakt nu een omtrekkende beweging zodat hij achter de tekkel staat. Die heeft hem nog niet gezien, maar blaft nu naar pad geel. Die is minder moedig dan daarnet en doet angstig een stapje achteruit. Op het moment dat de tekkel op hem af wil springen, zet pad blauw zich af en landt op de rug van de tekkel. Snel schuift hij naar voren over de lange rug tot hij vlak achter de kop zit. Hier kan de tekkel hem niet bijten. Hij voelt pad blauw echter wel op zijn rug zitten en gromt en grauwt. Pad blauw toetert in zijn oor: 'ho ho ho, dat is mijn vriend pad geel, rustig aan.' Dat lijkt te werken en de tekkel komt tot rust. Misschien komt het omdat pad blauw nogal hard aan zijn oren trekt. 'Kom gauw pad geel, klim achter me op zijn rug.' Pad geel laat zich dat geen twee keer zeggen en met een flinke sprong zit ook hij op de tekkel. 'Handig dat ie zo'n lange rug heeft!' roept hij naar pad blauw. 

![](/images/2-tekkel.jpg)

'En nu?' vraagt hij daarna. Dat weet pad blauw ook niet zo goed, maar de tekkel ruikt de aarzeling en gaat ervandoor. 'Houd je vast,' weet pad blauw nog te roepen. In doldwaze vaart rent de tekkel rond in een poging zich te bevrijden van zijn twee berijders. Die houden zich goed vast. Pad blauw nog steeds aan de oren van de tekkel terwijl pad geel zijn pootjes om pad blauw geslagen heeft. Ineens gaat de tekkel de andere kant op, rent door de gang, de trap op, helemaal naar de zolder. De padden hebben geen keus, ze gaan mee. Helemaal boven op zolder rent de tekkel verder. Plotseling is er een harde klap en dan is het stil. En donker.

Veel later komt pad blauw overeind. het is bijna helemaal donker op de zolder. Hij schudt zijn hoofd. 'Oef,' zucht hij. Langzaam komen de herinneringen van de wilde rit achter op de tekkel weer boven. Vlug kijkt hij of de tekkel er nog is, maar er is geen spoor te bekennen. Er hangt wel een stuk hout een stukje boven zijn hoofd. Pad blauw vermoedt dat ze daar tegen aan zijn gestoten en toen van de tekkel afgevlogen zijn. Hij kijkt om zich heen of pad geel er ook is. Die is nog buiten westen naast hem. Hij prikt hem in zijn buik en pad geel piept een beetje. 'Gaat het pad geel?'

'Dat zie je toch zelf wel,' bromt deze, 'het gaat voor geen meter, ik heb barstende koppijn.' Ook hij kijkt om zich heen. 'Waar zijn we eigenlijk en wat is er gebeurt?' Pad blauw geeft geen antwoord maar staat met open mond te kijken. Het laatste licht van de dag schijnt door het raam naar binnen en valt op het logeerbed dat daar staat. Er liggen zeker tien kussens op het bed. Het is nogal een slordige boel, blijkbaar wordt het logeerbed als een soort opslagplaats voor kussens gebruikt. Een van de kussens is zelfs half opengescheurd zo lijkt het en er bulkt een flinke pluk vulling uit. 'Kijk, zie je dat,' fluistert hij. 'Vulwol.' Pad geel ziet het ook. 'Dat ziet er aardig zuiver uit vind je niet?' En hij wankelt in de richting van het bed. 'Hoe komen we erop?' Dat is de crux inderdaad. De padden zijn natuurlijk veel te klein om op het bed te gaan zitten: het bed is wel vijf of zes padden hoog. Pad geel stelt voor om een pootje te geven, maar pad blauw verwerpt dat idee onmiddellijk. 'Dat halen we nooit,' zegt hij. 'Maar misschien kunnen we hier iets mee?' en hij wijst naar een leeg flesje bier dat verderop op de grond staat. Tezamen met een flinke lat hout die ze ook vinden op de zolder maken ze een soort provisorische wip: het flesje op zijn kant en de lat hout erover heen. 'Kijk pad geel, als jij nu daar op dat tafeltje klimt en dan hierop springt, dan vlieg ik zo het bed op,' legt hij uit. Pad geel snapt het niet helemaal, maar ergens opklimmen en vanaf springen vind hij wel leuk. 'Zelfs met een beetje koppijn kan ik dat nog wel,' zegt hij stoer. Hij klimt op het tafeltje en springt er meteen weer af. Pad blauw was nog niet helemaal klaar en vliegt de verkeerde kant op. 'Pfff, zullen we het even in overleg doen?' en bij zichzelf vraagt hij zich nog maar eens af waarom hij met zo'n domme pad zit opgescheept. Maar ja, in zijn eentje zou het niet lukken dus het moet maar. Pad geel is voor de tweede keer op het tafeltje geklommen en wacht nu even tot pad blauw klaarstaat. Dan tellen ze tot drie en springt hij weer omlaag. De andere kant van de wip vliegt omhoog en daar gaat pad blauw. Met een prachtige salto komt hij op het logeerbed terecht. Snel loopt hij op zijn doel af en klimt in het open kussen. 

![](/images/3-pad-in-kussen.jpg)

Na een paar stappen zit hij al helemaal tussen de vulling en kan hij geen hand voor ogen meer zien. Hij roept naar pad geel. 'Help, ik zie niks.' Pad geel is wat naar achter gelopen zodat hij kan zien wat er gebeurt. 'Gewoon naar achteren pad blauw,' adviseert hij vanaf de zijlijn. Het is een goed advies. Pad blauw komt achteruit, met zijn kont eerst, uit het kussen. In zijn pootjes heeft hij handen vol vulling. 'Maar is het wel zuiver?' roept pad geel. Pad blauw verzekert hem dat het heel zuiver ruikt. En het is ook lekker zacht. Hij gooit de vulling naar beneden. Pad geel denkt dat het sneeuwt. Voorzichtig laat pad blauw zich van het bed zakken. Als beide padden weer op de grond staan proberen ze de vulling uit. Eerst lijkt het goed spul te zijn, maar als snel komen ze erachter dat de kussen vulling te grof is. Je moet je wel bedenken dat pad blauw van Jeh een heel klein beertje is, dus daar moet hele fijne vulling in. Door alle commotie op de zolder, de invallende duisternis en de door elkaar gehusselde hersentjes van de padden, zien ze dat pas na een tijdje in. Teleurgesteld gaan ze op weg naar beneden.